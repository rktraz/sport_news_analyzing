Голова промоутерської компанії Top Rank Боб Арум висловився про можливість проведення бою між колишнім чемпіоном світу у трьох вагових категоріях Василем Ломаченком (17-2, 11 КО) і абсолютним чемпіоном легкого дивізіону Девіном Хейні (28-0, 15 КО). За словами 90-річного американського бізнесмена, який, до речі, веде справи і Василя, і Девіна, його подальшою пріоритетною метою буде проведення саме цього бою. "У легкій вазі необхідно влаштувати бій Хейні - Ломаченко. Ми зробимо все, щоб організувати поєдинок за звання абсолютного чемпіона, який хочуть побачити всі фанати боксу. Вони два найсильніші легковаговики в світі, і це буде фантастична битва", - наводить слова Арума Boxing Scene. Додамо, що після своєї перемоги над Джемейном Ортісом Лома зустрівся з Хейні, заявивши, що готовий на будь-які умови заради проведення бою за звання абсолютного чемпіона. У свою чергу, Девін підбив підсумок поєдинку Ломаченко - Ортіс. "О, 117-111 - це було обурливо!" - написав Хейні у своєму Twitter. Поєдинок проти Хейні може бути другою спробою на шляху досягнення головної мети українця – звання абсолютного чемпіона світу.