Сенат Чехії та парламент Литви закликали заборонити російським та білоруським спортсменам брати участь у міжнародних змаганнях, повідомляє insidethegames.biz. Зокрема, сенат Чехії відносною більшістю голосів проголосував за те, що Олімпійський комітет Чехії (ČOV) підтримав заборону на участь росіян та білорусів у літніх Олімпійських іграх-2024. У свою чергу парламент Литви одноголосно проголосував за заклик до Міжнародного олімпійського комітету (МОК) та інших спортивних організацій усунути російських та білоруських спортсменів від змагань до закінчення війни в Україні. Сейм у своїй заяві зазначив, що будь-які перемоги російських чи білоруських спортсменів на Олімпійських іграх та в інших змаганнях будуть використовуватися урядами у Москві та Мінську з пропагандистською метою. "Ми закликаємо парламенти всіх країн світу висловити свою чітку та рішучу незгоду з будь-якими пропозиціями, ініціативами, проектами чи будь-якими іншими діями, спрямованими на допуск російських та білоруських спортсменів та спортивних чиновників до участі в Олімпійських іграх чи будь-яких інших міжнародних змагань під нейтральним прапором", - заявила речник парламенту Литви Вікторія Чміліте-Нільсен.