Президент Всесвітньої боксерської ради (WBC) Маурісіо Сулейман оголосив про виключення російських та білоруських спортсменів із рейтингів організації. Про це повідомляє авторитетний профільний журналіст Джейк Донован у своїх соціальних мережах. "WBC оголосив, що всіх боксерів з Росії та Білорусі буде виключено з рейтингу. Рішення набирає чинності негайно і прийнято у зв'язку з російсько-українською війною, що триває. Воно посилює чинне правило, відповідно до якого заборонено санкціонувати бої російських та білоруських спортсменів із боксерами з інших країн", — написав Донован. Нагадаємо, 28 лютого рішення про виключення російських та білоруських боксерів із рейтингових списків ухвалила Всесвітня боксерська асоціація (WBA). При цьому в жовтні Міжнародна асоціація боксу (IBA) скасувала усунення боксерів із Росії та Білорусі.