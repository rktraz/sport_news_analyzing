Спортивний арбітражний суд (CAS) у Лозанні розгляне позов "Шахтаря" проти ФІФА наступного тижня, повідомляє Sportarena.com. "Гірники" звернулися до міжнародної інстанції через рішення ФІФА дозволити іноземним гравцям призупиняти контракти з українськими клубами до літа 2023 року через повномасштабне вторгнення російських військ на територію України. "Шахтар" вимагає скасувати рішення ФІФА, а також зобов’язати Міжнародну федерацію футболу відшкодувати збитки у розмірі 50 мільйонів євро. Юристи "Шахтаря" стверджують, що рішення ФІФА було ухвалено без консультацій з українськими клубами та Українською асоціацією футболу. Також представники донецького клубу наполягають на тому, що ФІФА порушила українське та швейцарське законодавство та закон про конкуренцію ЄС. У першій частині сезону-2022/23 за "Шахтар" виступали лише три іноземні гравці – захисник Лукас Тейлор, півзахисник Невен Джурасек та форвард Лассіна Траоре. Інші легіонери були продані або пішли в оренду.