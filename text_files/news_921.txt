Спортивний арбітражний суд (CAS) зареєстрував апеляційну заяву Всесвітньої антидопінгової агенції (WADA) проти РУСАДА та фігуристки Каміли Валієвої і розпочав арбітражне провадження по ньому, повідомляється на офіційному сайті суду. WADA звернулося до CAS з вимогою визнати 16-річну російську фігуристку винною у порушенні антидопінгових правил та покарати її дискваліфікацією на чотири роки з анулюванням усіх результатів починаючи з 25 грудня 2021 року (день здачі позитивного допінг-тесту на чемпіонаті Росії). Зазначимо, що після чемпіонату Росії-2021 Валієва виграла чемпіонат Європи у Таллінні зі світовим рекордом у короткій програмі, а потім поїхала на Олімпіаду, де у складі збірної Росії перемогла у командному турнірі. Додамо, що в особистих змаганнях у Пекіні, на які росіянка домагалася допуску через CAS, вона посіла четверте місце. До речі, медалі за підсумками командного турніру Олімпіади-2022 ще не вручено. У разі позбавлення "золота" російської команди, його можуть отримати американці. Коли буде ухвалене остаточне рішення у справі Валієвої, CAS не уточнює. Раніше глава WADA Вітольд Банька заявляв, що рішення про передачу справи до CAS було ухвалено через затягування з винесенням вердикту з боку РУСАДА. У заяві CAS наголошується, що WADA раніше встановило для РУСАДА дедлайн за рішенням у справі Валієвої - 4 листопада. Рішення про передачу справи в CAS було ухвалено на підставі антидопінгових правил РУСАДА, в яких передбачена така можливість у разі недотримання дедлайну. Рішення щодо фігуристки очікувалося в жовтні, однак у результаті російське агентство повідомило, що не інформуватиме про дату розгляду або його підсумки, оскільки Валієва є захищеною особою через вік.