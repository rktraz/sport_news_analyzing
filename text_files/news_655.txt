Збірна Норвегії з боксу бойкотуватиме чоловічий та жіночий чемпіонати світу-2023 через участь у ньому команд Росії та Білорусі, повідомляє пресслужба Норвезької боксерської асоціації. При цьому норвежці вирішили не брати участь не лише у чемпіонатах світу, а й інших турнірах, що проводяться під егідою Міжнародної боксерської асоціації (IBA), на які будуть допущені російські та білоруські спортсмени. Рішення бойкотувати турніри стосується не лише норвезьких боксерів, а й суддів та офіційних осіб цієї країни. Раніше IBA, президентом якої є росіянин Умар Кремльов, дозволила представникам Росії та Білорусі виступати на чемпіонатах світу під власними прапорами. Після цього про бойкот ЧС-2023 оголосили США, Польща , Ірландія, Чехія, Велика Британія, Канада, Швеція, Нідерланди та Україна. Цього року жіночий ЧС відбудеться з 15 по 31 березня в Індії, чоловічий – з 1 по 14 травня в Узбекистані.