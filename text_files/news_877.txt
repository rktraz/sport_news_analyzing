Результати українського велогонника Михайла Кононенка з чемпіонату світу-2022 в Австралії були анульовані, повідомляє sport.ua з посиланням на офіційний сайт Міжнародної спілки велосипедистів (UCI). У його допінг-пробі за 18 вересня виявлено сліди трамадолу. Застосування трамадолу не прирівнюється до допінгу, а вважається лише порушенням медичних норм UCI. Тому, крім скасування результатів з чемпіонату світу, інші санкції до Кононенка не застосовано, і він може продовжувати виступи. До списку заборонених речовин Всесвітньої антидопінгової агенції (WADA) трамадол увійде лише з 2024 року, і з того моменту його вживання розцінюватиметься як допінг. Раніше в аналогічну з Кононенком історію потрапив зірковий колумбієць Найро Кінтана, якому анулювали шосте місце в загальному заліку Тур де Франс-2022. На ЧС-2022 Кононенко виступав в індивідуальної роздільці (43-е місце) та змішаній естафеті (12-е місце).