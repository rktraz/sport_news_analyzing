Матч мав турнірне значення лише для гостей, а підопічні Мірчі Луческу думали більше про престиж. Однак за підсумками поєдинку підняти його кияни не змогли, а ще більше втратили. Неприємності для господарів почалися з непорозуміння Георгія Бущана та Дениса Попова, яке призвела до першого пропущеного голу – 0:1. А на 45+2 хвилині після подачі кутового "Фенербахче" подвоїв свою перевагу у рахунку – 0:2. Після перерви коуч киян спробував замінами змінити хід гри, але вони ніяк не допомогли ані покращити гру в захисті, ані підвищити якість моментів в атаці. У середині другого тайму оборона "Динамо" в черговий раз провалюється на правому фланзі, і центральному захиснику Іллі Забарному, що залишився проти двох форвардів, довелося зривати гостру атаку суперника навмисним фолом перед своїм штрафним. Друга для нього жовта картка у матчі і "Динамо" залишилося вдесятьох. На цьому можна було констатувати мінорне закінчення євросезону для "біло-блакитних". Щодо стамбульського клубу, то ця перемога в сукупності з нічиєю в паралельному матчі "Ренна" та "Ларнакі" (1:1) дозволила колективу Жорже Жезуша очолити групу В. Додамо, що Ліга Європи навесні не залишиться без представників України. "Шахтар", який посів 3-е місце у своїй групі Ліги чемпіонів, опускається в плей-оф ЛЕ. Огляд матчу "Динамо" - "Фенербахче".