Футбольна асоціація Боснії та Герцеговини (BHFF) перенсла товариський поєдинок своєї збірної проти збірної Росії, повідомляє пресслужба організації. "Товариський матч між збірними Боснії і Герцеговини та Росії, який повинен був відбутися 19 листопада в Санкт-Петербурзі, на цей час не буде зіграно. На сьогоднішньому засіданні виконкому Футбольної асоціації Боснії і Герцеговини матч, запланований на 19 листопада, перенесли", - повідомляється в офіційній заяві. Президент BHFF Віко Зелькович заявив, що проведення цього товариського матчу буде "перенесено на деякий час". Нагадаємо, ветерани балканської збірної – півзахисник Міралем П’яніч та капітан команди Едін Джеко – виступили проти проведення цієї гри. Зі свого боку, УАФ звернулася до УЄФА та ФІФА з вимогою не допустити проведення товариського матчу збірної БіГ проти Росії. Зазначимо, що російські футбольні команди усунуті від усіх офіційних міжнародних турнірів.