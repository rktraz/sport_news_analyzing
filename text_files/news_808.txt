Напередодні шедевральний гол Михайла Мудрика дозволив "Шахтарю" забрати в Глазго 1 очко у протистоянні з "Селтіком" у матчі 5-го туру Ліги чемпіонів. Для 21-річного вихованця харківського футболу це була п'ята результативна дія в цьому турнірі поточного сезону – на рахунку Михайла 3 голи та 2 асисти. Додамо, що абсолютно ідентичний із Мудриком показник має атакуючий хавбек "Наполі" Петр Зелінські. За цим показником вони поступаються лише форвардам ПСЖ Кіліану Мбаппе (6+2) та Ліонелю Мессі (4+3). До речі, аргентинець у матчі проти "Маккабі" з Хайфи (7:2) встановив одразу два рекорди: 7-разовий володар нагороди "Золотий м'яч" забив ізраїльському клубу 2 голи і зробив стільки ж результативних передач. Таким чином, "Маккабі" став 39-м клубом у ЛЧ, у воротах якого розписався Лео (у Кріштіану Роналду таких команд 38). Крім того, набравши за системою "гол+пас" 4 очки, Мессі став найвіковішим гравцем (35 років і 123 дні) в історії змагання, який зміг оформити дубль і зробити два асисти в одному поєдинку.