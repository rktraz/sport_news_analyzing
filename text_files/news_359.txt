Минулого туру іспанської Ла Ліги відбулося каталонське дербі – "Жирона" приймала "Барселону". За рахунок єдиного голу Педрі матч завершився мінімальною перемогою гостей – 1:0. Зазначимо, що у цьому поєдинку очікувався дебют Віктора Циганкова за "Жирону". Проте український хавбек знову лишився на лаві запасних. Як заявив у післяматчевому інтерв'ю директор "жирондинців" Кіке Карсель, ексгравець "Динамо" має деякі проблеми з адаптацією. "Ми знали, що Віктор не грав із листопада, бо у чемпіонаті України пауза. Йому справді потрібен певний час, щоб адаптуватися. Він не говорить іспанською, йому знадобиться час, щоб зрозуміти концепцію тренера. Віктор – молодий гравець, віримо, невдовзі він нам допоможе. Сподіваємося, це відбудеться цього тижня чи наступного", - цитує Карселя lesportiudecatalunya.cat. Додамо, що "Жирона" після 20 турів посідає у турнірній таблиці 12-е місце. Однак від зони вильоту команду Мічела відокремлює лише 2 очки.