У рамках четвертого туру групового етапу Ліги конференцій "Дніпро-1" у Ліхтенштейні переміг "Вадуц" – 2:1. Переможний гол на 90+1 хвилині забив Артем Довбик. Таким чином, 25-річний форвард дніпрян з чотирма голами увірвався на перше місце бомбардирів турніру, яке він ділить разом із двома гравцями "Вільярреала" – Хосе Моралесом та Алексом Баєною, та Фуссені Діабате ("Партизан"). Цього сезону Довбик забив уже 9 голів у 11 матчах за "Дніпро-1" у всіх турнірах. Артем забиває за клуб уже у шостому матчі поспіль.