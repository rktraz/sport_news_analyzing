Віцепрезидент та виконавчий директор Ф едерації тенісу України Євген Зукін розповів, чому перша ракетка України Ангеліна Калініна не грає за збірну на командних змаганнях: "Потрібно ставити їй запитання. Вона просто не хоче грати за збірну. Треба чесно сказати, Калініна востаннє грала за збірну U12. Уже U14, U16, U18 вона не грала. Юнацька Олімпіада – це так, плюс-мінус, виступ за збірну, де вона навіть виграла "бронзу". Але я пам'ятаю, я тільки прийшов у федерацію, у нас була чудова команда U18, яка могла претендувати на найвищі результати - Фрідман і Калініна, і вони не хотіли грати", - заявив Зукін в інтерв’ю btu.org.ua . "Коли йдеться про виступ за збірну U12 – це війна батьків, усі дзвонять, пропонують хабарі "щоб взяли мого", ти не знаєш, як їх зупинити. U14 – уже спокійніше, U16 – дуже спокійніше, U18 – уже неможливо зібрати найсильнішу команду. Тому що нікому це не треба. Ось така еволюція. А потім доросла команда, де "треба нормально заплатити, щоб ми зіграли". Ось така реальність і іншої немає", - додав функціонер. "У плані фінансування – тут ніякого іншого фінансування, звичайно, немає. Я був на кількох нарадах – 3 млрд. на спорт, але на теніс вони не дійдуть, тому що він точно не в пріоритеті. І взагалі у мене в голові не вкладається, як ми, збираючи гроші на шкарпетки, обігрівачі та ще щось, можемо через державу фінансувати спорт? Тому ми і повинні справлятися своїми ресурсами. Тому всі питання про Кубок Девіса і Кубок Біллі Джин Кінг... Це гроші федерації, це не гроші гравців. Федерація після цього проводить переговори, або домовляється, або ні. Все інше - це інсинуації. Ніяк гроші, які дають ITF, не прив'язані до оплати участі тенісистів, жодним чином", - зазначив віцепрезидент ФТУ.