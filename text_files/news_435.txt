"Кривбас" на своєму офіційному сайті опублікував заяву щодо продовження своєї співпраці з іспанською фірмою Joma , яка не відмовилася від кооперації з російськими клубами. "Для нас, як і для усієї футбольної спільноти України, стало неприємним сюрпризом те, що компанія JOMA була помічена у співпраці з клубом, який представляє країну 404. Раніше вже була схожа ситуація з іншим клубом, але тоді представники іспанського бренду запевнили про відсутності будь-яких офіційних контрактів. Тоді саме екіпірування було базовим та закуповувалось в інших країнах, але цього разу ситуація виглядає зовсім інакше. Ми звернулись з офіційним запитом до представника компанії JOMA в Україні, та чекаємо від них чіткої позиції. На період розгляду цієї ситуації ФК «Кривбас» призупиняє виконання всіх рекламних зобов'язань, які вказані в контракті. Чому ми не можемо зараз повністю відмовитись від використання екіпірування JOMA, як про це оголосили деякі українські клуби? Наразі це неможливо, і в таких заявах більше хайпу та популізму", - йдеться у заяві. У клубі зауважили, що наразі існують проблеми з логістикою, і повністю змінити технічного партнера можна не раніше ніж через півроку, до старту сезону-2023/24. Нагадаємо, раніше чемпіон РПЛ санкт-петербурзький "Зеніт" представив форму на наступний сезон виробництва Joma. Український дистриб'ютор Joma вже звернувся до центрального офісу за поясненнями.