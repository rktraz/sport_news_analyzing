Президент Національного олімпійського та паралімпійського комітету США (USOPC) Джин Сайкс підтримав ідею МОК з приводу повернення росіян та білорусів у міжнародні змагання у нейтральному статусі. "Ми вислухали багатьох спортсменів та вболівальників зі США, і визнаємо необхідність того, щоб у змаганнях брали участь усі найкращі спортсмени світу. Але це може статися, якщо процес відбуватиметься із повним забезпеченням безпечних та чесних змагань", - цетує Сайкса Sportarena.com . "Ми закликали МОК продовжити вивчення процесу, який зберіг би існуючі санкції, гарантуючи, що до змагань буде допущено лише нейтральних та чистих спортсменів. Цей процес потребує ретельного контролю та додаткових зусиль", - додав функціонер. При цьому Сайкс заявив, що USOPC залишається солідарним з Україною та її спортсменами і висловив "скептицизм щодо того, чи можуть бути виконані всі умови" для допуску росіян та білорусів. Нагадаємо, МОК готовий розглянути можливість допуску атлетів з Росії та Б ілорусі до міжнародних змагань. При цьому всі бажаючі будуть зобов’язані виступати у нейтральному статусі. Також спортсмени не повинні підтримувати війну Росії проти України і пройти обов’язкову перевірку на допінг. Олімпійський саміт під головуванням президента МОК Томаса Баха одноголосно погодився прийняти ініціативу, запропоновану Олімпійською радою Азії (ОСА), що дозволяє спортсменам з РФ та РБ взяти участь у його змаганнях. НОК України проведе онлайн-конференцію завтра, 3 лютого. Під час засідання обговорюватиметься питання можливого бойкоту Україною Олімпійських ігор-2024 , на які можуть допустити представників Росії та Білорусі під нейтральним прапором.