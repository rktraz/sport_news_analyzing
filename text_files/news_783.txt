У рамках 7-го туру Української прем'єр-ліги лідер чемпіонату "Дніпро-1" як номінальний господар у Ужгороді приймав "Інгулець" та втратив у чемпіонаті перші очки – матч завершився внічию – 2:2. Команди по черзі лідирували у поєдинку. На гол Володимира Адамюка, забитого на останній хвилині першого тайму, гості відповіли дублем Артема Солякова (55-а та 66-а хвилини). Але лідирував "Інгулець" лише 120 секунд – у дніпрян відзначився Олександр Пихаленок. Зазначимо, що на 23 хвилині матч на півтори години перервала повітряна тривога. "Дніпро-1" залишився лідером чемпіонату, але вже ввечері його може наздогнати "Шахтар", якщо виграє у "Колоса".