Книга про видатного українського тренера Валерія Лобановського відтепер доступна і арабською мовою. Перше видання, присвячене легенді українського тренерського цеху презентували під час гала-вечору з нагоди 30-річчя встановлення дипломатичних відносин між Україною та Кувейтом, повідомляє Sportarena.com. Видання побачило світ завдяки співпраці "Динамо" та Надзвичайного і Повноважного Посла України в Державі Кувейт Олександра Балануци. Балануца, котрий є великим футбольним уболівальником і шанувальником "біло-синіх", звернувся з відповідною пропозицією до президента "Динамо" Ігоря Суркіса. З боку київського клубу цей проект курував та допоміг у впорядкуванні книги віцепрезидент "Динамо" Олексій Семененко. Він же раз із ексарбітром ФІФА Мирославом Ступаром презентували клуб у ході урочистостей. Нагадаємо, що Лобановський у 1994-1996 роках очолював збірну Кувейту.