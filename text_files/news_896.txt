Взимку українська діаспора в лондонському "Арсеналі" може збільшитися вдвічі. Річ у тім, що "каноніри" виявляють предметний інтерес до вінгера "Шахтаря" Михайла Мудрика , повідомляє The Independent. Гравця збірної України пов'язували з переходом до "Арсеналу" ще минулого літа, проте на "Емірейтс" порахували встановлену "гірниками" ціну завищеною. Але, як стверджує видання, боси "Арсеналу" до листопада подолали свої колишні побоювання з приводу ціни українського вінгера в 45 млн фунтів, і угода щодо трансферу 21-річного вихованця харківського футболу до Північного Лондона може бути завершена протягом кількох місяців. "Арсенал" вважає Мудрика талантом топ-рівня, тому "каноніри" будуть активними найближчими тижнями і, особливо, в зимове трансферне вікно. Нагадаємо, у складі "гармашей" з літа виступає ще один гравець збірної України Олександр Зінченко.