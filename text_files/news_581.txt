Напередодні двома масстартами у німецькому Оберхофі завершився чемпіонат світу з біатлону. Збірна України була представлена лише у чоловічій гонці. Проте результати Дмитра Підручного та Антона Дудченка , які показали 23-й та 25-й результат відповідно, не особливо порадували українських фанів. У підсумку наша команда вперше за 14 років закінчила чемпіонат світу без медалей.. Старший тренер чоловічої збірної Юрай Санітра прокоментував невтішний виступ українських біатлоністів. "Думаю, що вже не варто говорити, в якій ситуації ми перебували під час підготовки до цього чемпіонату світу, а взагалі протягом цього сезону. Це може бути дуже довга розмова, яку ми можемо записати наприкінці сезону. Цим чемпіонатом світу: ми можемо радіти результатам у особистих гонках. Перший результат – п'яте місце Підручного, потім восьме, і за ним 12-е місце в індивідуальній гонці від Артема Тищенка та 21-а позиція Антона Дудченка у спринті", - цитує Санітру "Якщо дивитися на особисті виступи, я можу бути задоволений тим, як вони боролися в цих складних умовах. Більше очікували від командних стартів. Потрібно сказати, що не показали себе так, як це було потрібно і в одиночному змішаному, і в змішаному, і в чоловічій естафетах. Там мали боротися за вищі позиції. Загалом скажу, що перша половина чемпіонату світу була дуже гарною, а друга – вже ні. Але я думаю, що й масстарт, де ми мали двох спортсменів, а могли мати й трьох, показав, що можемо у цих складних умовах боротися за добрі позиції", – резюмував словацький фахівець.