Третє золото цього року Михайлу не підкорилося. В іспанському Понтеведрі завершився другий день змагань на чемпіонаті світу (U-23) з боротьби (греко-римська, вільна і жіноча), за результатом якого в скарбничку збірної України надійшла перша медаль - срібна. Її володарем став борець греко-римського стилю Михайло Вишневецький. У фіналі вагової категорії до 130 кг цьогорічний тріумфатор першостей Європи та світу (U-20) "в одні ворота" програв турку Фатіху Бозкурту - 1:9. На шляху до фіналу 20-річний вихованець Костянтинівської школи боротьби знищив чемпіона світу-2021 серед дорослих іранця Аліакбара Хосейна Юсофіямадчалі (7:1), а у півфіналі розібрався з азербайджанцем Саханом Мамудовим – 6:3. Додамо, що свої "бронзові" фінали програли Максим Лю (вага до 63 кг) та Дмитро Васецький (вага до 77 кг).