На Гран-прі з фехтування у Тунісі українська шаблістка Ольга Харлан здобула бронзову медаль. У 1\16 фіналу Харлан перемогла за явною перевагою Сільвію Матущак із Польщі – 15:6. Не зазнала Ольга особливих проблем і в наступному раунді, де її суперницею була представниця Азербайджану Ганна Башта – 15:8. У чвертьфіналі олімпійська чемпіонка Пекіна-2008 у запеклому поєдинку зламала опір француженки Сари Бальцер – 15:14. А ось у півфіналі українка з таким самим рахунком спіткнулася на іспанці Люсії Мартін-Португез. Таким чином Харлан разом із японкою Місакі Емурою задовольнялися "бронзою". Зазначимо, для Ольги це перша медаль Гран-прі після повернення на доріжку, з січня 2020 року, коли вона виграла "золото" у Монреалі.