Збірна України з плавання невдало виступила на чемпіонаті світу-2022 на короткій воді в австралійському Мельбурні. Національна команда була представлена на турнірі п'ятьма плавцями. Загалом на турнірі було розіграно 48 комплектів медалей – 23 у чоловіків, 23 у жінок та дві у змішаних. Зазначимо, що у Мельбурні Україна лише раз була представлена у фіналі – у чоловічій естафеті 4 по 50 метрів. У підсумку Андрій Говоров, Ілля Лінник, Владислав Бухов та Олександр Желтяков припливли до фінішу передостанніми, сьомими, випередивши лише бразильців. В Австралії Україна повторила свій антирекорд на чемпіонатах на короткій воді. Раніше такі невтішні результати були на ЧС-1993 та ЧС-2004. Нагадаємо, спочатку чемпіонат світу з плавання на короткій воді мав пройти в Казані, але у березні FINA його відібрала у Росії.