Новоспечений головний тренер харківського "Металіста" Періца Огненович висловився про фінансове становище клубу. "Нестабільна ситуація із фінансуванням? Я зараз сконцентрований на роботі. Жодних проблем у клубі я зараз не відчуваю. Ми перебуваємо на тренувальному зборі в Туреччині, тут створено всі умови для якісної роботи", - цитує Огненовича sport.ua. "Мене запрошували до однієї боснійської команди, але я там так і не став тренером. Команда вилетіла до Другої ліги, потім почався коронавірус, я не захотів там працювати. До цього я тренував юнацьку збірну Сербії (U-17) та "Црвену Звезду" (U-19). "Металіст" – найкращий клуб, який я тренував у своїй кар'єрі", - зазначив 45-річний сербський фахівець. Крім того, Огненович розповів про завдання команди на другу частину сезону та можливе посилення взимку. "Ми дивимося на деяких гравців. Ті ж Маткобожик, Ніколишин та Угочукве вже у нас на перегляді, рішення щодо них буде ухвалено на фінальному етапі зборів. Думаю, підсилення ще буде. Але зараз я ще дивлюся на тих футболістів, які є у "Металісті", на якій позиції кожен із них може бути максимально корисним. Завдання – піднятися на кілька позицій порівняно з тим місцем, де "Металіст" закінчив першу частину сезону. Нам треба грати у швидкий атакуючий футбол, бути конкретнішими при реалізації гольових моментів", - додав керманич харків'ян.