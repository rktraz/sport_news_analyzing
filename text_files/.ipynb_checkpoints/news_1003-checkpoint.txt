Українські важкоатлети Руслан Кожакін та Богдан Тараненко пропустять майбутній чемпіонат світу в Колумбії через порушення антидопінгових правил, повідомляє Sportarena.com. Міжнародне агентство тестування (ITA) повідомило, що у пробах Кожакіна та Тараненка виявили наявність забороненої речовини триметазидину. Обидва українці проходили тестування 27 жовтня. Спортсмени усунуті від участі у міжнародних та національних змаганнях до закінчення розслідування, яке проводить ITA. Нагадаємо, що у травні Тараненко став бронзовим призером юнацького чемпіонату світу в Іракліоні. Він виступав у ваговій категорії понад 109 кг. Після усунення Кожакіна (96 кг) та Тараненка у заявці збірної України на світову першість залишилося сім спортсменів: Костянтин Рева (102 кг), Микита Рубановський (109 кг), Каміла Конотоп (59 кг), Марія Гангур (64) кг), Ірина Деха, Аліна Марущак (обидві – 81 кг), Анастасія Маневська (87 кг). ЧС пройде у Боготі 5-16 грудня. Світова першість буде відбором на Олімпійські ігри-2024 у Парижі.