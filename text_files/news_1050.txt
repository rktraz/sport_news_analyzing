Камбек "Бронзового бомбардувальника" вийшов таким, що запам'ятовується. У ніч на 16 жовтня у Брукліні (Нью-Йорк) ексчемпіон світу у суперважкій вазі за версією WBC Деонтей Вайлдер (42-2-1, 41 KO) провів бій проти фіна Роберта Геленіуса (31-3, 19 KO). Поєдинок вийшов недовгим, але яскравим. Американець у першому раунді в контратаці завдав найпотужнішого удару правою, і Геленіус впав на канвас. Суддя одразу зупинив бій. Після поєдинку Вайлдер прокоментував перспективу битися з чемпіоном світу за версіями WBA, WBO, IBO, IBF і The Ring Олександром Усиком (20-0, 13 КО). "Я думаю, мені буде дуже складно дочекатися бою з топовими супертяжами. Я буду здивований, якщо Усик дотримається свого слова. Я людина слова, я дотримуюсь своїх моральних принципів. Кажуть, що, якщо ти у щось не віриш, то тебе можна схилити до чого завгодно. Я вірю. Останній чемпіон, який обіцяв влаштувати зі мною бій, пішов іншим шляхом після нищівного нокауту у моєму виконанні. Я говорю про Джозефа Паркера. Подивимося, що станеться. Я спробую зробити так, щоб Усик дотримався свого слова. Ми подзвонимо його команді та подивимося, що буде. Якщо він людина слова, то це буде страшенно крутий бій", – сказав Вайлдер.