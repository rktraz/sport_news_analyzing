Дисциплінарна комісія Фонду гімнастичної етики (GEF) усунула голову Всеросійської федерації художньої гімнастики (ВФГГ), головного тренера збірної Росії Ірину Вінер-Усманову від роботи на міжнародних турнірах терміном на 2 роки. Про це йдеться у релізі пресслужби Міжнародної федерації гімнастики (FIG). В цей період Вінер не дозволяється брати участь або бути акредитованою на будь-яку роль у міжнародних змаганнях, включаючи роботу як тренера, глави делегації або іншу офіційну роль на міжнародному змаганні в будь-якому заході під егідою FIG. "Період (усунення, - прим. LB.ua) буде відраховуватись через один день після скасування захисних заходів FIG, пов'язаних із ситуацією в Україні, за умови, що захисні заходи FIG будуть зняті протягом п'яти років з дня ухвалення цього рішення", - йдеться у заяві. Усунення Вінер-Усманової пов'язане з її публічними заявами після Олімпіади-2020 , де її підопічна Діна Аверіна стала "лише" віцечемпіонкою. Висловлювання головного тренера збірної Росії визнані образливими та порушуючими правила FIG. Нагадаємо, 4 березня FIG продовжила термін дискваліфікації російських та білоруських гімнастів.