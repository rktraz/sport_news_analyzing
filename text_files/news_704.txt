"Гірники" приїхали до адміністративного центру регіону Бретань відстоювати гандикап в один м'яч, завойований у першому матчі у Варшаві (2:1). Однак їм це вдавалося лише до 52 хвилини, коли Карл Токо-Екамбі відкрив рахунок у матчі – 1:0. В основний час голів більше не було забито і, згідно з регламентом, німецький арбітр Тобіас Штілерв дав відлік додатковому часу. А ось у ньому рівень драматизм значно перевищував рівень майстерності гравців. На першій хвилині другого екстратайму господарі зусиллями Ібраїма Салаха подвоїли свою перевагу у рахунку – 2:0. І здавалося, що Україна втратить свого останнього представника в єврокубках. Але на передостанній хвилині додаткового часу не витримали нерви у 18-річного захисника "Ренна" Жанюеля Білосьяна, який у робочому моменті зрізав м'яч у власні ворота – 2:1. А в серії пенальті справжнім героєм себе виявив Анатолій Трубін, який відбив половину ударів гравців французької команди – 3 із 6. Загальний рахунок у серії 11-метрових – 5:4 на користь "гірників". Сьогодні команда Ігора Йовічевича дізнається про суперника по 1/8 фіналу. Огляд матчу "Ренн" - "Шахтар".