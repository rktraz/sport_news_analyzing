Керівництво еміратського клубу " Аль-Айн" після кількох невдалих матчів публічно підтримало головного тренера Сергія Реброва та команду, за яку виступає український вінгер Андрій Ярмоленко. "Керівництво футбольного клубу "Аль-Айн" підтверджує свою довіру та впевненість у зусиллях тренерського штабу та гравців команди. Ми створимо всі умови, щоб команда досягла поставленої мети у всіх змаганнях, в яких вона бере участь у цьому сезоні", – йдеться у заяві клубу. В останніх трьох матчах чемпіонату ОАЕ "Аль-Айн" зазнав двох поразок. Після 8 турів підопічні Реброва посідають 8-е місце, відстаючи від лідера на 3 очки. На рахунку Ярмоленка 3 голи та 4 асисти у семи офіційних матчах за еміратський клуб. Зазначимо, останні результати команди спровокували критику вболівальників та навіть заклики до відставки Реброва.