Число 13 виявилося фатальним для "Реала". У заключному матчі 13-го туру Ла Ліги чинний чемпіон і до недавнього лідер поточного сезону "Реал" сенсаційно поступився на виїзді "Райо Вальєкано" - 2:3. Для "бланкос" ця поразка в чемпіонаті стала першою з 8 травня (програш "Атлетико" – 0:1). Всього за останні 5 матчів у всіх турнірах підопічні Карло Анчелотті здобули 2 перемоги та стільки ж матчів програли. У всіх цих поєдинках ворота "Реала" захищав Тібо Куртуа , котрий повернувся після травми. До цього у 6 іграх стояв Андрій Лунін . У них "Реал" переміг чотири рази, включаючи перемогу в Ель Класіко (3:1) і двічі зіграв унічию. Додамо, що після поразки від "Райо" мадридці поступилися лідерством у Ла Лізі "Барселоні". Зазначимо, що команда Анчелотті змогла зіграти на нуль лише у двох поєдинках Ла Ліги цього сезону – проти "Хетафе" (1:0) та "Ельче" (3:0). До речі, в обох цих поєдинках ворота "Реала" захищав українець. Огляд матчу "Райо Вальєкано" - "Реал".