У Голосіївському районному суді столиці продовжується розгляд клопотання про обрання запобіжного заходу генеральному секретареві та віцепрезедентові Української асоціації футболу Юрію Запісоцькому. Генеральна прокуратура просить взяти Запісоцького під варту та встановити заставу у розмірі 90 мільйонів гривень, повідомляє Sportarena.com . Сторона захисту вважає, що ця сума є надто великою, оскільки річний дохід Запісоцького становить 6 мільйонів гривень. Справа, про яку йдеться у підозрі Запісоцькому, стосується розкрадання коштів УАФ. Йдеться про закупівлю через агентську компанію Newport Management Limited 30 тонн чаю, 10 тонн кави та понад 2 тонни елітних морепродуктів та електрообладнання нібито для потреб УАФ, уточнює видання. Гроші було перераховано на компанії з ознаками фіктивності, а товари на 3,2 мільйони євро так і не доїхали до України. УАФ вважає, що вручення підозри Запісоцькому це замовна робота від колишніх керівників асоціації. На підтримку Запісоцькому вже висловилися представники УАФ та легенди українського футболу – Олег Протасов та Анатолій Дем’яненко.